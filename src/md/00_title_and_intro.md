# اتریوم: بستری نسل جدید برای قراردادهای هوشمند و برنامه‌های غیرمتمرکز

**نویسنده:** ویتالیک بوترین (Vitalik Buterin) – ۲۰۱۴  
**مترجم:** مجتبی شفیعی (github.com/this-mojtaba)

---

زمانی که ساتوشی ناکاموتو (Satoshi Nakamoto) در ژانویهٔ ۲۰۰۹ بلاکچین بیت‌کوین را برای نخستین‌بار معرفی کرد، به‌طور هم‌زمان دو مفهوم رادیکال و آزمون‌نشده را ارائه کرد. مفهوم نخست بیت‌کوین (Bitcoin) بود؛ یک ارز آنلاین همتابه‌همتا (peer to peer) و غیرمتمرکز که بدون پشتوانه، بدون ارزش ذاتی و بدون صادرکنندهٔ مرکزی، ارزش خود را حفظ می‌کند. تاکنون بیت‌کوین به‌عنوان یک واحد پولی، بخش عمدهٔ توجه عمومی را به خود اختصاص داده است؛ هم از منظر سیاسیِ ارزی بدون بانک مرکزی و هم به‌دلیل نوسانات شدید قیمت آن.

با این حال، بخش دیگری از آزمایش بزرگ ساتوشی وجود دارد که به همان اندازه اهمیت دارد: مفهوم بلاکچینی مبتنی بر اثبات کار (proof of work) که امکان دستیابی به توافق عمومی بر اساس ترتیب تراکنش‌ها را فراهم می‌کند. بیت‌کوین را می‌توان یک سیستم (First-to-File) توصیف کرد؛ به این معنا که اگر یک موجودیت (کیف پول) ۵۰ بیت‌کوین داشته باشد و به‌طور هم‌زمان همان مقدار را به A و B ارسال کند، تنها تراکنشی که زودتر تأیید شود پردازش خواهد شد. هیچ روش ذاتی‌ای برای تشخیص تقدم زمانی تراکنش‌ها وجود ندارد و همین مسئله برای دهه‌ها مانع توسعهٔ ارزهای دیجیتال غیرمتمرکز بود. بلاکچین ساتوشی نخستین راه‌حل غیرمتمرکز معتبر برای این مشکل به‌شمار می‌رفت. اکنون توجه به‌سرعت در حال معطوف‌شدن به این بخش از فناوری بیت‌کوین است و اینکه چگونه می‌توان از بلاکچین برای کاربردهایی فراتر از صرفاً پول استفاده کرد.

کاربردهایی که معمولاً به آن‌ها اشاره می‌شود شامل استفاده از دارایی‌های دیجیتال روی بلاکچین برای نمایش ارزهای سفارشی و ابزارهای مالی («کوین‌های رنگی»)، مالکیت دارایی‌های فیزیکی («مالکیت هوشمند»)، دارایی‌های غیرقابل‌تعویض مانند نام‌های دامنه (Namecoin) و همچنین کاربردهای پیشرفته‌تری مانند صرافی‌های غیرمتمرکز، مشتقات مالی، قمار (سیستم‌های بت مبتنی بر رمز‌ارزها) همتابه‌همتا و سیستم‌های هویت و اعتبارسنجی هستند.

حوزهٔ مهم دیگری از پژوهش، قراردادهای هوشمند (Smart Contracts) است؛ سیستم‌هایی که دارایی‌های دیجیتال را بر اساس قواعد از پیش‌تعریف‌شده، به‌صورت خودکار جابه‌جا می‌کنند. برای مثال، می‌توان یک قرارداد خزانه‌داری (vault owner) تعریف کرد که در آن A بتواند روزانه تا سقف مشخصی برداشت کند، B نیز سقف برداشت جداگانه‌ای داشته باشد، A و B با هم محدودیتی نداشته باشند و A بتواند دسترسی B را مسدود کند. گسترش منطقی این ایده، سازمان‌های خودگردان غیرمتمرکز (Decentralized Autonomous Organizations یا به اختصار DAO) هستند؛ قراردادهای هوشمند بلندمدتی که دارایی‌ها را در خود نگه می‌دارند و قوانین یک سازمان کامل را به‌صورت کد پیاده‌سازی می‌کنند.

آنچه اتریوم قصد ارائهٔ آن را دارد، بلاکچینی با یک زبان برنامه‌نویسی درونی و کامل، دارای توان محاسباتی تورینگ‌کامل (Turing-Complete) است که امکان تعریف توابع انتقال وضعیت دلخواه را فراهم می‌کند. این ویژگی به کاربران اجازه می‌دهد تنها با نوشتن منطق موردنظر خود در چند خط کد، تمام سیستم‌های توصیف‌شده — و بسیاری دیگر که هنوز حتی تصور نشده‌اند — را ایجاد کنند.

Page 1
